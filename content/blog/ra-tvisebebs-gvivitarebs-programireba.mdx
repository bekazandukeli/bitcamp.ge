---
title: რა პიროვნულ თვისებებსა და უნარ-ჩვევებს გვივითარებს პროგრამირების სწავლა?
description:  დეველოპმენტის სწავლის პროცესი არ არის მხოლოდ პროგრამირების ენებისა და ბიბლიოთეკების ათვისება; ეს უფრო მასშტაბური გამოცდილებაა, რომლის დროსაც, ადამიანში სხვადასხვა, დღევანდელ სამყაროში წარმატების მისაღწევად საჭირო თვისებები ვითარდება. 
image: /images/blog/ra-unarebs-gvivitarebs-programireba.png
ogImage: /images/blog/ra-unarebs-gvivitarebs-programireba.png
date: "2023-12-25"
authors:
  - ekaabashidze
---

"თუ გინდა, გახდე ის, ვინც არასდროს ყოფილხარ, მოგიწევს გააკეთო ის, რაც არასდროს გაგიკეთებია", - ეს ფრაზა ცხოვრების ბევრ მიმართულებას შეგვიძლია მოვარგოთ, და მათ შორის პროგრამირების სწავლაც, ვისაც ამასთან შეხება უკვე ჰქონია, ერთ-ერთი პირველიც შეიძლება გაგვახსენდეს. დეველოპმენტის სწავლის პროცესი არ არის მხოლოდ პროგრამირების ენებისა და ბიბლიოთეკების ათვისება; ეს უფრო მასშტაბური გამოცდილებაა, რომლის დროსაც, პარალელურად, ხშირად შეუმჩნევლადაც კი, ადამიანში სხვადასხვა, დღევანდელ სამყაროში წარმატებისა და მდგრადობის მისაღწევად საჭირო თვისებები ვითარდება. ამ ბლოგში სწორედ იმ თვისებებსა და უნარ-ჩვევებს განვიხილავთ, რასაც ვებ დეველოპმენტის სწავლა ავლენს და რისი გაძლიერებაც პიროვნულ განვითარებასა და ცხოვრების სხვადასხვა ასპექტში წარმატებას უწყობს ხელს.

### პრობლემების გადაჭრის უნარი:

ვებ დეველოპმენტი არსებითად პრობლემების, ამოცანების გადაჭრას ემსახურება. როდესაც ადამიანი კოდის წერის, მისი გამართვის და ე.წ. debugging-ის (დიაგნოსტიკა, დაშვებული შეცდომების გამოსწორება) პროცესში აქტიურადაა ჩართული, მას გამოწვევების გადალახვაზე მომართული აზროვნება უყალიბდება. რთული საკითხების გამარტივება, თუნდაც, ასე ვთქვათ, "მარტივ მამრავლებად დაშლა", პრობლემის არსებითი მიზეზების ჩაწვდომა და ეფექტური გადაწყვეტილებების მიღების უნარი ამ დროს უბრალოდ ჩვევა, აზროვნების სტილი ხდება. რასაკვირველია, ეს პროგრამირების მიღმაც ვრცელდება - კოდის წერის დროს პრობლემების გადაწყვეტას მიჩვეული ადამიანი რეალურ სამყაროში არსებულ სხვა პრობლემებსა და გამოწვევებსაც უფრო თავდაჯერებულად და ძლიერად გაუმკლავდება.

### კრეატიულობა და ინოვაცია:

დეველოპმენტი კაცობრიობის ორი მთავარი მონაპოვარის ნაზავად შეგვიძლია წარმოვიდგინოთ - ის ისევეა ხელოვნება, როგორც მეცნიერება. თუ კონკრეტულად ვებ დეველოპმენტს შევეხებით, ვიზუალურად მიმზიდველი და მოსახერხებელი ვებ-საიტების შექმნის სწავლა ხელს უწყობს შემოქმედებითობის, ხედვის განვითარებას. მიუხედავად იმისა, რომ მომხმარებლის ინტერფეისის მომზადება (User Interface) უმეტესად ვებ დიზაინერის საქმეა, პროგრამისტი ამ ვიზუალს აცოცხლებს; ვებ დეველოპერი ესთეტიკას და ფუნქციონალს ერთმანეთს ჰარმონიულად არგებს, რაც მომხმარებლის გამოცდილებას მაქსიმალურად სასიამოვნოსა და მარტივს ხდის, დროთა განმავლობაში კი პროგრამისტს კრეატიულ მხარესაც უვითარებს.

### დეტალებზე ორიენტირებულობა:


დეველოპმენტში კოდის ყველა სტრიქონი კი არა, ზოგჯერ ყველა პუნქტუაციის ნიშანიც კი მნიშვნელოვანი და გადამწყვეტი შეიძლება, აღმოჩნდეს. ამ პროფესიის სწავლა დეტალებისადმი დიდ ყურადღებას გვაჩვევს. გამოტოვებულმა მძიმემ ან არასწორ ადგილას დასმულმა ფრჩხილმა შეიძლება, მნიშვნელოვნად იმოქმედოს ვებ-საიტის ფუნქციონირებაზე. დამწყები დეველოპერები სწავლობენ სიზუსტის მნიშვნელობას, სწავლობენ, როგორ დააკვირდნენ თითოეულ დეტალს მაქსიმალურად ყურადღებით, ეს კი, უშუალოდ კოდის წერის გარდა, რა თქმა უნდა, ისევ ცხოვრების სხვა ასპექტებში შეიძლება, გამოადგეთ.

### ადაპტაცია და მუდმივი სწავლა-განათლება:

პროგრამირება ისეთი სფეროა, რომელიც შეუძლებელია, ერთხელ "თავიდან ბოლომდე" ისწავლო - ის მუდმივად ვითარდება. ენები, ტექნოლოგიები, ბიბლიოთეკები და საუკეთესო პრაქტიკები მუდმივად იცვლება. დეველოპმენტის შესწავლა ადამიანებს აჩვევს, მიიღონ ცვლილებები და ადაპტაციის უნარი განივითარონ, გახდნენ მაქსიმალურად ელასტიურები და მუდმივ პროგრესზე ორიენტირებულები. შედეგად, სწავლისა და განახლების სურვილი ადამიანის ძირითად თვისებად შეიძლება, იქცეს. უწყვეტი სწავლის ეს აზროვნების სტილი კი, ისევ და ისევ, პროგრამირების მიღმაც ვრცელდება.

### კომუნიკაცია და თანამშრომლობა:

პროექტები ხშირად ადამიანებსა და გუნდებს შორის თანამშრომლობას კი მოიცავს. დეველოპერები მჭიდროდ თანამშრომლობენ დიზაინერებთან, პროექტის მენეჯერებთან, კლიენტებთან და რა თქმა უნდა, ერთმანეთთან. ეფექტური კომუნიკაცია და თანამშრომლობა პროექტის წარმატებული შედეგებისთვის აუცილებელია. პროგრამირების სწავლა და ამ სფეროში მუშაობა გვიბიძგებს, კომუნიკაციას უფრო მეტი მნიშვნელობა მივანიჭოთ და ისიც არა მხოლოდ კოდის წერის კონტექსტში, არამედ - გუნდის არატექნიკურ ნაწილთან იდეებისა და კონცეფციების გადაცემის ნაწილშიც მაქსიმალურად ეფექტურად გამოვიყენოთ.

### დროის მენეჯმენტი და დისციპლინა:

პროგრამირებაში გარკვეული შედეგების მისაღწევად დრო, პრაქტიკა და დისციპლინა გვჭირდება. ზრდასრულმა ადამიანმა იცის, რომ პროდუქტიულობას, “მეცადინეობას” არავინ დააძალებს, არამედ ეს მან საკუთარი არჩევანით, საკუთარი თავისთვისვე უნდა გააკეთოს. თუმცა დღევანდელ ქაოტურ გარემოში დროის მენეჯმენტი საკმაოდ რთულია - ბევრ საქმეში ძნელია გეგმის დალაგება; ასევე, დისციპლინაც უნარია, რომელიც საკუთარ თავზე მუშაობის შედეგად მოდის. მაქსიმალურად ეფექტური შედეგების მისაღებად, პროგრამირების სწავლისას ადამიანები ასევე სწავლობენ თავიანთი დროის ეფექტურად მართვის ხელოვნებას, რომ სწავლა, კოდის წერა და პირადი საქმეები დააბალანსონ. სწავლის პროცესში დანერგილი დისციპლინა პროფესიულ და პირად ცხოვრებაში ღირებული აქტივი ხდება .

### ნებისყოფა:

პროგრამირების სწავლა ძლიერ ნებისყოფას მოითხოვს. გამოწვევების გადალახვის, იმედგაცრუებების დაძლევისა და სასწავლო პროცესისადმი ერთგულად დარჩენის უნარი დეველოპერის ნებისყოფის დასტურია. შესაძლოა, სწავლის დაწყებამდე ადამიანმა წინასწარ არც იცოდეს, რამდენად დიდი ნებისყოფა აქვს, თუმცა პროგრამირებასთან ყოველდღიური შეხების დროს ნებისყოფა სწორედ ამ პროფესიამ აღმოაჩენინოს, განუვითაროს ან/და გაუძლიეროს. აღნიშვნაც არ უნდა, რამდენად მნიშვნელოვანი ხასიათის შტრიხია ნებისყოფა ცხოვრების სხვა სფეროებშიც - სწორედ ეს თვისებაა, რომელიც ადამიანს ეხმარება, ცხოვრებისეულ წინააღმდეგობებს დიდი გამძლეობით გაუმკლავდეს.

### თანმიმდევრულობა/ინტეგრირებულობა:

თანმიმდევრულობა პროგრამირებაში გამოსადეგი თვისებების ქვაკუთხედია. რეგულარული პრაქტიკა, უწყვეტი სწავლა და მდგრადი ძალისხმევა დაოსტატობაში გვიწყობს ხელს. ადამიანებს, რომლებიც პროგრამირებას ეუფლებიან, უვითარდებათ შეუპოვრობის, ინტეგრირებულობის ძლიერი შეგრძნება -  უნარი, რომელიც ხელს უწყობს ისეთი ბევრი ჩვევის გაძლიერებას, რაც პიროვნულ ზრდასა და წარმატებას უკვე თავის მხრივ განაპირობებს.

### თავდაჯერება:

უკვე საათებია, ერთ პრობლემას უზიხარ, ყველაფერი სცადე, მაგრამ შედეგს მაინც ვერ აღწევ. ხან ისვენებ, ხან შემართებით "უტევ", მაგრამ მაინც არაფერი გამოდის. და უცებ, იმედგადაწურულზე, პრობლემას აგნებ - “როგორც იქნა! კოდი მუშაობს!” - ერთი ასეთი შემთხვევა თითქოს, ცოტა უცნაურ გრძნობას ტოვებს. საკუთარი თავით ამაყობ, რომ ის გამოასწორე, რასაც გეგონა, ვეღარ გამოასწორებდი. მეორე, მესამე და მეათე ასეთი შემთხვევა, უკვე ადასტურებს, რომ ასეთი სირთულეების გადალახვა კიდევ ბევრჰერ შეგიძლია და საბოლოოდ, ყოველთვის გამოგდის, მიუხედავად იმისა, რამდენი დრო და ენერგია მოახმარე.

დროთა განმავლობაში ასეთი ბევრი შემთხვევა თავდაჯერებულობის გრძნობას ზრდის. უკვე იქმნება ის მაგალითები, რომლებიც ადასტურებს, რომ პრობლემის გადაჭრა და შეცდომების გამოსწორება ადამიანს შეუძლია, არაერთხელ მომხდარა და ამჯერადაც გაუმკლავდება. ხელის ჩაქნევა უკვე თითქმის გამორიცხული ხდება - ადამიანს საკუთარი შესაძლებლობების სჯერა და სწამს. ეს ახლად აღმოჩენილი თავდაჯერების სასიამოვნო გრძნობა ადამიანის ცხოვრებაში მნიშვნელოვან როლს თამაშობს - ის ეკრანს მიღმაც, მიზნების მიღწევისთვის ძლიერდება.

პროგრამირების სწავლა არ არის მხოლოდ ტექნიკური უნარების შეძენა; ეს ტრანსფორმაციული მოგზაურობაა, რომელიც ადამიანებს ელასტიურ, კრეატიულ და დეტალებზე ორიენტირებულ მოაზროვნეებად აყალიბებს. ამ სწავლის პროცესში განვითარებული თვისებები, მათ შორის ნებისყოფა, თანმიმდევრულობა და თავდაჯერება, კოდის წერის არეალს სცილდება და დადებით გავლენას ახდენს პირადი და პროფესიული ცხოვრების სხვადასხვა ასპექტზე. დამწყები ვებ დეველოპერები ისეთი უნარებით, მთელი ინსტრუმენტთა ნაკრებით იღჭურვებიან, რაც მათ არამარტო პროფესიონალიზმში ეხმარება, არამედ ზოგადად, წარმატებულ ადამიანად შედგომაში უწყობს ხელს და წვლილი შეაქვს მათ პიროვნულ განვითარებაში.

<PreRegistrationForm 
    formTitle="დაინტერესდით? 🤔 გაიარეთ კონსულტაცია 🔥"
    formDescription="თუ გსურთ პროგრამირების სწავლა, დაგვიტოვეთ თქვენი მონაცემები და ჩვენი წარმომადგენელი დაგიკავშირდებათ." 
/>